---
title: "Il nostro approccio ideologico"
date: 2024-03-07
summary: "Il leit-motive è sempre lo stesso: “_Basta con gli approcci ideologici!_”."
cover_image:
  src: "https://mailtrain.resconda.it/mosaico/img?src=https%3A%2F%2Fmailtrain.resconda.it%2Ffiles%2Fcampaign%2Ffile%2F20%2F9b35c376d0fce8fb751be9666382836a&method=resize&params=350,null"
tags:
  - spuntini
---

<p style="margin: 1em 0px; margin-top: 0px">
  Il leit-motive è sempre lo stesso: “Basta con gli approcci ideologici!”.
  <br />L’approccio ideologico è un’arma di largo e facile impiego ed a
  disposizione di tutti gli schieramenti, una specie di AK47 della dialettica
  politica: molto efficace ancorché un po’ impreciso e a corto raggio (e
  ragionamento…). Abbonda negli arsenali del dibattito nei più svariati ambiti,
  ma è usato spesso in tema di ambiente, dai rappresentanti delle più diverse
  forze politiche, tra cui da ultimo (?) anche il neo assessore lombardo
  Guidesi, qui sopra.
</p>
<p style="margin: 1em 0px">
  L’accusa di “ideologismo” è normalmente finalizzata a sostenere una posizione
  che normalmente è anch’essa “ideologica”, in quanto frutto di un “<em
    >complesso di credenze, opinioni, rappresentazioni, valori che orientano un
    determinato gruppo sociale</em
  >”&nbsp;(definizione di “ideologia” secondo Treccani).&nbsp;&nbsp;
</p>
<p style="margin: 1em 0px">
  Ora poiché non c’è nulla di male di per sé in un sistema concettuale e
  interpretativo in base al quale declinare la propria interpretazione del mondo
  (ad averlo!), quand’è che questo degenera prestando il fianco ad una sua
  condanna senza appello? Trattando la “degenerazione” del concetto di
  “ideologia” (per lungo tempo di fatto “neutro” sul piano valoriale), ancora
  Treccani fa riferimento al fatto di “<em
    >fornire una spiegazione esaustiva e definitiva dei processi storici e
    sociali...tentativo di trasformare totalmente la società e l’uomo, secondo
    un preciso modello...intensa partecipazione emotiva dei militanti, spesso
    simile alla ‘fede religiosa</em
  >”.&nbsp; A occhio diremmo quindi che l’ideologia diventa ontologicamente
  negativa quando abbandona il terreno dei dati, dei fatti per portarsi su
  quello della "fede".
</p>
<p style="margin: 1em 0px">
  Ma chi è nel caso delle politiche ambientali che abbandona il terreno dei
  dati, dei fatti…? La scienza fornisce informazioni chiare ed inequivocabili in
  tema di ambiente e di cambiamento climatico, ormai sostanzialmente a una sola
  (e più che allarmata) voce, nonostante l’inclinazione dei media a voler
  comunque scovare e rappresentare le perle nere (vuoi non trovarne qualcuna!)
  delle voci discordanti. I dati sono quelli. Dunque?
</p>
<p style="margin: 1em 0px">
  Alla fine l’accusa di ideologismo nasconde una molto più semplice e banale
  diversa valutazione delle priorità: ovvero cosa si ritiene di poter
  sacrificare in nome di qualcos’altro, che si ritiene più importante, col
  sovrappiù di ambiguità derivante dal negare tale circostanza e dal non
  concedere neanche la possibilità di una valutazione comparata di
  costo-opportunità, quasi che si giocasse su un altro campo da gioco e ad un
  altro sport....
</p>
<p style="margin: 1em 0px">
  C’è chi ritiene razionale e non “ideologico” procedere con la trivellazione
  dei fondali sabbiosi dell’adriatico al fine di rendere disponibile il gas
  naturale li stoccato e supportare così le aziende ed i lavoratori italiani
  messi in difficoltà dalla carenza di energia e dalla dipendenza da altri
  Paesi. Altri invece ritengono razionale non farlo, e lasciare in eredità
  questa piccola dotazione ai nostri figli, anche in considerazione della loro
  scarsa entità oltre che dell’impatto ambientale.&nbsp;
</p>
<p style="margin: 1em 0px">
  Probabilmente entrambe le parti considerano “ragionevole” il proprio approccio
  e “ideologico” quello altrui: non basato su fatti, cieco e sordo al
  ragionamento, disprezzabile, sbagliato, farlocco.&nbsp; Difficile il confronto
  quando una delle parti grida “ba-ba-ba-ba-ba”, colpendosi le orecchie con le
  mani a conchetta.
</p>
<p style="margin: 1em 0px; margin-bottom: 0px">
  La politica dovrebbe cercare di elaborare informazioni e decidere al meglio
  della propria capacità in che direzione operare, smettendo di sparacchiare
  l’“ideologia” o qualche altro "-ismo" contro chi semplicemente ha altre
  priorità e magari ritiene necessario garantire un futuro “accettabile” per le
  generazioni che seguono anche se a dispetto&nbsp;di un certo numero di
  attività economiche e dei posti di lavoro da esse “garantiti”.
</p>
