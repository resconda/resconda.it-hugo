---
title: "Dizionario di Neolingua: “Neutralità tecnologica”"
date: 2024-10-07
tags:
- spuntini
summary: "Negli ultimi tempi la politica nostrana ha iniziato in tema di energia a fare largo uso del termine “*neutralità tecnologica*”, una formula evocativa ed efficace quanto furbetta e fuorviante."
# cover_image:
#  src: asset/post-img/
#  caption: asset/post-img/
---

La politica (in senso lato, comprendendo anche la tecnocrazia) ha un’inclinazione naturale (resa più marcata dai social media), ad inventare formule lessicali efficaci, vaghe e spesso fuorvianti.  
Una di queste è la “neutralità tecnologica”, cavallo di battaglia del Governo attuale (“[*ufficialmente riconosciuta dal G7 dei trasporti*](https://www.ansa.it/sito/notizie/speciali/g7-italia/2024/04/14/g7-dei-trasporti-arriva-la-neutralita-tecnologica_9de09981-8752-4dae-9d5f-2817e5032b36.html))” e di molti tecno-economisti-ottimisti.

Sembra una buona cosa la neutralità, in un’epoca di feroci contrapposizioni. Ottimo\! Ma… che significa? In origine la fonte è comunitaria: il Regolamento (UE) n. 283/2014 definisce la neutralità tecnologica come “*la libertà delle persone e delle organizzazioni di scegliere la tecnologia più adeguata ai loro bisogni”,* cioè fare quel che si ritiene meglio fare.   
Messa così direi che il concetto ha l’utilità di un annaffiatoio quando piove.   
Tuttavia il suo uso e declinazione assume, come spesso accade con le proposizioni ambigue ed accattivanti, risvolti più pericolosi. Cercando in rete, gli amici [dell’ENI](https://www.eni.com/it-IT/visione/accesso-energia/neutralita-tecnologica.html#:~:text=La%20neutralit%C3%A0%20tecnologica%20%C3%A8%20il,ed%20efficacia%20nel%20ridurre%20le) la definiscono come “*il principio secondo cui la transizione energetica è realizzabile attraverso un approccio flessibile alle tecnologie disponibili, non limitato a una unica soluzione, ma attraverso un mix di tecnologie di cui disporre di volta in volta in base alla loro maturità ed efficacia nel ridurre le emissioni*”; [per il Sole 24 Ore](https://www.ilsole24ore.com/art/auto-governo-punta-strada-neutralita-tecnologica-ecco-cosa-vuol-dire-AEGj1Z5C), che riprende le parole di un economista “*si intende un approccio non discriminatorio alla regolazione dell’uso delle tecnologie, lasciando il mercato deciderne la combinazione ottimale*” (quasi che il mercato dell’energia fosse libero e perfetto…), il Ministro Salvini invece la associa ad una “*transizione ecologica priva di ideologia e improntata al buon senso*”. Insomma si tratta di essere “pragmatici”, “non ideologici”, etc. etc.  
Alla base di tutto purtroppo c’è ancora una volta esclusivamente il concetto in base al quale la transizione energetica (ecologica) non può e non deve interferire con le ragioni dell’economia, intesa come processo di trasformazione delle risorse naturali volto ad aumentare la quantità di beni scambiati sul mercato e, di conseguenza, la ricchezza comunemente intesa (PIL), il gettito fiscale, etc.: la transizione può essere considerata accettabile solo se “[*non ideologica*](https://resconda.it/articles/spuntini/il-notro-approccio-ideologico/)” ovvero solo se \- e nella misura in cui \- sia “funzionale” alle ragioni sopra elencate.  
La “libertà di scelta” di cui sopra si rivela quindi un falso ideologico: non c’è libertà di scelta ma solo quella di subordinare un interesse collettivo (la conservazione ed il ripristino dell’ecosistema naturale) ad un’altro (la crescita economica, l’occupazione, il servizio del debito), ritenuto superiore a prescindere. Il motore endotermico può quindi risultare migliore di quello elettrico, la generazione di elettricità da carbone e gas di quella eolica o solare, etc. etc. perchè più e meglio funzionali alla crescita.  
“Neutralità tecnologica” diventa un nuovo *mantra tecnocratico* per giustificare l’abbandono di una politica volta a tutelare gli interessi dei figli e dei nipoti, a favore del contingente (a dispetto dei dati scientifici sempre più inequivoci e consolidati relativi al cambiamento climatico ed indifferenti persino al danno economico sempre più rilevante causato dal modello di sviluppo), nella finzione di un approccio “laico” che in realtà si abbandona alle pressioni corporative dei grandi gruppi di interesse piuttosto che adottare una visione a lungo termine (che peraltro ha da decenni abbandonato le stanze della politica).  
A ciò avendo molto contribuito il cd. “sviluppo sostenibile”, la rappresentazione della “transizione green” come nuova occasione di sviluppo, rappresentata efficacemente dalla grande insalata russa degli obiettivi di sostenibilità delle Nazioni Unite: un affresco globale della meravigliosa prospettiva di eterno sviluppo e progresso propria della nostra epoca, indifferente al fatto che in un sistema a risorse finite alcuni obiettivi (salute, lavoro, nutrizione, lotta alla povertà, riduzione delle disuguaglianze, etc.) possono essere perseguiti \- in gran parte \- solo ed inevitabilmente a scapito dell’ambiente naturale.
    