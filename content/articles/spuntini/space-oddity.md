---
title: "Space oddity"
date: 2025-08-10
tags:
- spuntini
cover_image:
 src: assets/post-img/bowie_pzdcma
#  caption: 
summary: "Abbiamo fatto un elenco delle possibili ragioni che inducono le persone a ignorare e/o non agire per il contenimento della crisi climatica"
---

Sono sempre più seri, allarmanti e frequenti i dati relativi al cambiamento climatico ed alle sue conseguenze (attuali e potenziali). Eppure sembra che il tema scivoli via, offuscato da altri temi alla ribalta dell’agenda setting, nel pensiero e nell’azione sia individuali che collettivi: i conflitti internazionali, l’economia e la politica spicciola prendono il sopravvento. Le politiche ambientali nazionali e comunitarie, per quanto modeste ed inefficaci, fanno passi indietro; la cittadinanza segue il tema della crisi climatica sempre più distrattamente: secondo un recente sondaggio *Youtrend* un italiano su quattro è meno motivato contro il cambiamento climatico rispetto a pochi anni fa. Come è possibile? Perché? 

Abbiamo fatto un elenco delle possibili ragioni che inducono le persone a ignorare e/o non agire per il contenimento della crisi climatica, distinguendo (in modo un po’ approssimativo) 3 categorie di ragioni: quelle legate alle specificità del problema, quelle causate da bias cognitivi e quelle inerenti la natura umana.

1) Caratteristiche del problema  
* L’idea che le proprie azioni, per quanto mirate ed efficaci, non possano avere alcun reale effetto sul problema in considerazione dell’impatto degli altri individui, specialmente di altre aree del mondo.  
* La valutazione che sono altri i problemi prioritari e che ad essi il problema ambientale debba essere subordinato. 


2) Bias cognitivi  
* La difficoltà nel riconoscere l’informazione vera dalla disinformazione, unitamente al fatto che l’informazione sul tema non è accurata né sufficiente, e soprattutto alla totale mancanza di informazione quantitativa condivisa: si sa (in parte) cosa è meglio e cosa è peggio per l’ambiente ma mancano cognizioni di tipo quantitativo che permettano alle persone di conoscere l'impatto delle proprie azioni.  
* L’idea (diffusa ma sicuramente sbagliata) che governi ed aziende siano meglio posizionati per affrontare il problema rispetto agli individui.  
* La presunzione individuale di fare comunque abbastanza – nel proprio “piccolo” – per la tutela dell’ambiente.  
* La tendenza – in chi non vede nel cambiamento climatico una minaccia particolarmente grave che occorre cercare di scongiurare –  ad individuare e riscontrare continuamente conferme della propria opinione. È questo il noto *bias di conferma*, particolarmente significativo a causa del funzionamento degli algoritmi dei social media e della elevata propensione alla polarizzazione dei temi.

3) Natura umana  
* La dimensione temporalmente  differita del problema per cui le azioni compiute oggi non hanno effetti immediati ma tra alcuni decenni. Questo aspetto, dal punto di vista psicologico, riduce l’interesse e la disponibilità ad agire.  
* Analogamente, la dimensione spazialmente differita: chi oggi non si sente direttamente colpito dal cambiamento climatico non sente il bisogno di agire, anche se è consapevole degli effetti che hanno luogo altrove.  
* La dimensione e la complessità del problema, che appare all’individuo come incommensurabile e pertanto impossibile da affrontare.

Sarebbe interessante sapere quali, tra le ragioni sopra elencate, sono quelle più impattanti a livello sistemico e magari quali il lettore di queste pillole – sicuramente sensibilizzato sul tema – si sente almeno in parte di condividere…

Da parte nostra abbiamo deciso di cercare di intervenire sugli aspetti cognitivi, cercando attraverso queste pillole e per mezzo dell’app Suasì, di fornire informazione quantitativa ed un sistema di conoscenze condivisi, quantunque tale obiettivo sia estremamente ambizioso e le nostre possibilità di raggiungerlo infinitesime.

Sembra che noi tutti, equipaggio dell'astronave terra, ci si comporti come il Major Tom di “Space oddity” di David Bowie, galleggiando nella nostra bolla e pensando che non c’è nulla che si possa fare…

{{<styledquote>}}
*Ground Control to Major Tom*  
*Your circuit's dead*  
*there's something wrong*  
*Can you hear me, Major Tom?*  
*Can you hear me, Major Tom?*  
*Can you hear me, Major Tom?*  
{{</styledquote>}}

### Fonti

- [Eurobarometro \- Climate change](https://europa.eu/eurobarometer/surveys/detail/3472)  
- [Il fatto quotidiano \- La via filosofica contro il cambiamento climatico](https://www.ilfattoquotidiano.it/2025/08/05/filosofia-cambiamento-climatico-etica/8085035/)
- [Ansa \- Sondaggio Youtrend](https://www.ansa.it/sito/notizie/cronaca/2025/05/08/transizione-ecologica-un-italiano-su-4-si-sente-meno-motivato_e28d51f8-c2d9-49ad-be1f-4203eb472394.html)
    