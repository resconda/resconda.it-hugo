---
title: "La posizione di Resconda in vista della Conferenza Nazionale per lo Sviluppo Sostenibile"
date: 2025-11-08
tags:
- spuntini
cover_image:
 src: assets/post-img/spuntini_sira1a
#  caption: 
summary: |
    Il 2-3-4 dicembre 2025 a Roma si terrà la Conferenza Nazionale per lo Sviluppo Sostenibile 2025. Resconda fa parte del Gruppo di Lavoro Cultura del Forum Sviluppo Sostenibile - Ministero dell’Ambiente e della Sicurezza Energetica - MASE, incaricato di redigere un *Position paper* sui tre “vettori di sviluppo” individuati dal MASE: “Cultura”, “Partecipazione”, “Coerenza”.
---

Il 2-3-4 dicembre 2025 a Roma si terrà la Conferenza Nazionale per lo Sviluppo Sostenibile 2025. Resconda fa parte del Gruppo di Lavoro Cultura del Forum Sviluppo Sostenibile – Ministero dell’Ambiente e della Sicurezza Energetica – MASE, incaricato di redigere un *Position paper* sui tre “vettori di sviluppo” individuati dal MASE: “Cultura”, “Partecipazione”, “Coerenza”.

L’evento in questione sconta nella sua impostazione – a nostro avviso – un problema annoso connesso alla definizione di “Sostenibilità” e di “Sviluppo Sostenibile”, piegati negli anni in modo progressivo più alle esigenze della crescita dell’economia che a quelle dell’ambiente, oltre ad una certa tendenza (generica di questo tipo di eventi) di indulgere eccessivamente nella supercazzola.

Ciò nonostante – essendo chiamati a farlo – abbiamo voluto fornire al riguardo il nostro punto di vista. Di seguito il contributo trasmesso da Resconda in relazione al vettore “Cultura”.

*L’associazione Resconda ritiene che la cittadinanza tutta debba impegnarsi in prima persona, individualmente, agendo consapevolmente per la sostenibilità ambientale.*

*L’azione pubblica internazionale a ciò delegata ha mostrato ormai in modo incontrovertibile la propria inadeguatezza: si apre a breve la 32° COP annuale per la riduzione delle emissioni di gas a effetto serra. Dalla prima COP ad oggi solo 2 anni hanno visto una riduzione delle emissioni di {{< CO2 >}}: nel 2009 e nel 2020, causate rispettivamente dalla crisi dei mutui subprime e dall’epidemia di Covid 19.*

*Ma l’impegno individuale è reso impossibile da un gap culturale causato dalla mancanza di elementi quantitativi nella rappresentazione degli elementi chiave del comportamento sostenibile, affrontati sempre e solo in termini qualitativi (bene/male, bici/auto, meglio/peggio, carne/frutta, etc.). Attualmente quasi nessuno ha strumenti cognitivi idonei a valutare in termini quantitativi l’impatto ambientale di una propria scelta di acquisto o di comportamento, se non, nella migliore delle ipotesi, in termini relativi: “meglio le mele locali rispetto al mango via aerea”.*

*Solo un bambino di 4 anni non troverebbe deliranti affermazioni come “ci ho messo un’ora e mezza per venire a piedi da Milano a Roma” oppure “ho pagato 1.200 euro un chilo di mele”, poiché esiste un sapere condiviso e diffuso sugli aspetti quantitativi legati a tempo, spazio, peso, moneta, etc. Tale sapere ci permette una valutazione immediata e direzionalmente corretta delle situazioni che affrontiamo quotidianamente e ad essa vengono ancorate le nostre scelte conseguenti. Quasi nessuno (compresi quanti si occupano di sostenibilità) troverebbe delirante l’affermazione “Questa t-shirt ha un’impronta ecologica pari a 100 g di {{< CO2 >}} equivalente”.  Eppure l’ordine di grandezza dell’errore di questa è lo stesso delle affermazioni precedenti: 100 x (l’impronta di una T-shirt è intorno ai 10 kg).*

*Se quindi l’educazione e l’informazione ambientale continuerà ad avere un carattere esclusivamente qualitativo e non viene introdotta e supportata una cultura condivisa sugli aspetti quantitativi dell’impatto ambientale delle scelte di consumo e di comportamento individuale, nessuno sarà mai in grado di perseguire obiettivi di sostenibilità che non siano indistinti, vaghi e non verificabili.*

*Lord Kelvin diceva: “quel che non si può misurare non si può migliorare”. Se veramente si vuole promuovere una cultura della sostenibilità a livello collettivo che sia sostanziale e non velleitaria è necessaria una cultura che permetta alle singole persone di misurare quotidianamente il livello di compatibilità ambientale delle proprie scelte di comportamento, di acquisto, di vita.*
