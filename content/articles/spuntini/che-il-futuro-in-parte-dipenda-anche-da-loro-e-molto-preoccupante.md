---
title: "Che il futuro (in parte) dipenda anche da loro è molto preoccupante"
date: 2025-05-12
tags:
- spuntini
summary: "Un update su un tema di cui abbiamo parlato un paio di anni fa: il Governo italiano ha speso circa 4 milioni di euro del PNRR per un sito web sui temi ambientali. Un costo enorme per un sito web, quale il risultato?"
cover_image:
 src: assets/post-img/spuntini_vaoh0y
#  caption: 
---

Quasi due anni fa ne avevamo parlato in [questo post](https://resconda.it/articles/spuntini/sostenibilita-dello-sviluppo-e-della-spesa-pubblica/): il Governo italiano ha speso circa 4 milioni di euro del PNRR per sensibilizzare e formare le persone sui temi dell’ambiente attraverso [un sito web](https://culturaeconsapevolezza.mase.gov.it/).

Insomma, un po’ quello che cerchiamo di fare noi al costo di circa 100 euro l’anno.

La questione merita un aggiornamento. Purtroppo nello scrivere questo spuntino avremmo voluto astenerci da valutazioni e limitarci ai fatti ma l’abbondanza di risvolti tragicomici ce lo impedisce.

Prima di tutto l’equazione **4 milioni di euro \= sito web**, che da sola dovrebbe valere almeno una decina di interrogazioni parlamentari.

Vabbè. Contiene un sacco di contenuti ci si dirà: 133 podcast e 102 video (ad oggi), ricchi di ottimi consigli ed informazioni utili.

Ok. Ecco qualche titolo dei podcast: *“Installa valvole termostatiche”, “non lasciare le finestre aperte troppo a lungo”, “Non coprire i radiatori”, “Acquistare prodotti sfusi per evitare imballaggi inutili”, “Cibi preconfezionati, precotti o già pronti: sono buoni?”, “Leggere le etichette anche in vacanza, le creme solari”*, etc.

C’è poi la corposa serie di podcast “*Sport e Ambiente*”, in cui l’ambiente (non credo di esagerare) funge da cartonato a lato di una rappresentazione di luoghi comuni, buoni sentimenti, retorica no limits e disorientamento. Invitiamo all’ascolto per rendersi conto.

102 dei podcast prodotti sono stati poi convertiti in video, disponibili sul canale youtube del MASE che, con i suoi 826 iscritti rende onore al nome (Ma… Se…).

Questi video totalizzano da 5 visualizzazioni (“Installa valvole termostatiche”) fino a 5500 (“L'economia circolare spiegata bene”), con un media, a occhio e croce, di circa 300 visualizzazioni a video. Per fare un confronto, i video di [Geopop](https://www.youtube.com/@geopop/videos) totalizzano normalmente intorno a 600.000 visualizzazioni, arrivando a oltre 4 milioni di visualizzazioni.

E dare 4 soldi per fare questo lavoro (se non a noi che effettivamente abbiamo 4 followers…) almeno a Geopop che già si occupa di divulgazione scientifica?

Ma ciò che è più sconfortante, dal nostro punto di vista, è la banalità, il livello dei contenuti proposti. Qui sotto un esempio. 

{{< cloudinary_img src="assets/post-img/Immagine_2025-05-11_161650_zalm4e" >}}

La questione è: il livello è così basso perché “adattato” al livello della cittadinanza oppure perché basso è il livello di chi li ha realizzati? Speriamo, in fondo, nella seconda ipotesi.

A margine: quando il sito è stato creato il Ministero si chiamava “MITE” e l’indirizzo web era *culturaeconsapevolezza.mite.gov.it*; successivamente il Ministero ha cambiato nome in “MASE” e l’indirizzo web è diventato *culturaeconsapevolezza.mase.gov.it.* E’ ora impossibile raggiungerlo con il vecchio nome: non è stato predisposto il reindirizzamento al nuovo sito.

Forse hanno esaurito i fondi per farlo.

Per chi volesse monitorare lo stato di avanzamento (attualmente al 4%) della misura PNRR Investimento 3.3 – Cultura e consapevolezza su temi e sfide ambientali (e le altre misure del PNRR) consigliamo di consultare il [sito di monitoraggio di Openpolis](https://openpnrr.it/misure/81/#)
