---
title: "Un bicchier d’acqua 1000 volte più costoso…"
date: 2025-04-09
tags:
- acqua
- plastica
- vetro
summary: "La differenza tra il costo energetico di un bicchier d’acqua del rubinetto e quello della bottiglia è enorme. Tuttavia rimaniamo, dopo il Messico, il Paese i cui cittadini comprano più acqua in bottiglia. Un impatto ambientale enorme, ma anche economico.  "
cover_image:
 src: assets/post-img/ACQUA_CHALLENGE_bfeldq
#  caption: 
classes:
- Wh
---

Secondo Ecoinvent (il database più utilizzato per l’analisi del ciclo di vita di un prodotto) in Europa un metro cubo d’acqua del rubinetto ha un costo energetico medio pari a 2,023 kWh. Considerato che un metro cubo d’acqua pesa circa una tonnellata fa 0,3 Wh al kilo: uno dei “prodotti” più *e-conomici* sul mercato, il che ovviamente ne determina in una certa misura anche il prezzo di vendita sul mercato (che in Italia è intorno a 2,5 euro). L’energia che “incorpora” è sostanzialmente quella necessaria per il funzionamento dei pompaggi e dei depuratori, più l’ammortamento delle infrastrutture (che tuttavia hanno una vita relativamente lunga quindi e-costano poco). Per questa ragione un bicchier d’acqua del rubinetto, convenzionalmente pari a 20 cl, ha un e-costo di 0,4 Wh. Meno dell’energia contenuta in una batteria a bottone.  
Molto più elevato l’e-costo di un bicchier d’acqua da una bottiglia in PET: il suo contenuto energetico comprende infatti il processo di imbottigliamento, la plastica della bottiglia, gli imballaggi, il trasporto, etc. Secondo [questo studio](https://pacinst.org/wp-content/uploads/2009/02/Gleick_2009_Environ._Res._Lett._4_014009.pdf) l’e-costo di un bicchier d’acqua dalla bottiglia è compreso tra 311 e 567 Wh: come un lavaggio in lavatrice, cioè circa 1000 volte di più\!   
Da notare che il range di valori dipende soprattutto dalla distanza tra il luogo di imbottigliamento e quello di consumo, considerato che il trasporto viene fatto prevalentemente su camion: pensateci prima di prendere dell’acqua in bottiglia che viene da lontano…  
Se poi invece di una bottiglia in plastica l’acqua è nel vetro (se monouso) il suo e-costo sale ancora: considerati i valori di questo [post](https://resconda.it/articles/quanta-energia-viene-utilizzata-per-produrre-bottiglie-in-vetro/), per un bicchier d’acqua versato dal vetro spendiamo tra 500 e 765 Wh\!

A risultati analoghi arriva M. Berners- Lee nel suo “*How bad are bananas*” in cui, adottando come unità di misura non l’energia ma le emissioni di {{< CO2 >}} (che sappiamo essere legate a filo doppio all’energia incorporata), quantifica le emissioni di un bicchier d’acqua dal rubinetto in 0,07 contro 80 grammi di {{< CO2e >}} dalla bottiglia: 1136 volte.

Vale la pena osservare che un bicchier d’acqua del rubinetto ha un costo di circa 0,0004 € contro circa 0,15 € di un bicchier d’acqua in bottiglia, ovvero 375 volte tanto. Per rispecchiare il suo impatto ambientale l’acqua in bottiglia dovrebbe quindi costare 3 volte tanto (e anche di più, se consideriamo l’impatto ambientale della plastica dispersa nell’ambiente).  
Invece in Italia l’entrata in vigore della cosiddetta “*plastic tax*” \- pari a circa 1,8 centesimi di euro per una bottiglia in PET da 1.5 litri, molto inferiore ai dazi di Trump \- istituita nella legge di bilancio 2020 (Governo Conte II), è stata posticipata prima nel 2021 (Governo Draghi), poi ancora nella legge di bilancio del 2022 (Governo Meloni), prorogata nella legge di bilancio del 2023 (Governo Meloni) e infine posticipata nel decreto “superbonus” del 2024 (Governo Meloni). Si accettano scommesse su una nuova proroga prima della sua entrata in vigore, al momento prevista nel luglio 2026\.
    