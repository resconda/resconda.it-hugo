---
title: "Approfondimento in cucina. Gas e Induzione: li usiamo correttamente?"
date: 2025-12-04
tags:
- energia
- gas
- cucina
- casa
- fornelli
summary: "Un approfondimento con qualche numero e diversi scenari sui consumi e sull’utilizzo dei fornelli da cucina. Come esempio useremo uno dei temi più popolari delle nostre pillole: la cottura della pasta!"
cover_image:
  src: assets/post-img/flame
#  caption: 
classes:
- kWh
---

In questa pillola cerchiamo di fare ulteriore chiarezza sui consumi e sul miglior uso dei fornelli da cucina (quelli a gas). Il primo passo è comprenderne la “potenza nominale”. Se ci seguite non ci dovrebbero essere problemi con i kW “elettrici”, quelli relativi ad apparecchi elettrici come forni, phon, ferri da stiro etc. Quando invece leggiamo che potenze di stufe a pellet, camini o fornelli a gas non è immediato comprendere cosa si intenda. 

Partiamo da un dato: **un metro cubo, cioè 1000 litri di gas metano, contiene circa 11 kWh di energia** (10,69 per l’esattezza). 

Dalla scheda tecnica di un normale piano cottura casalingo 

{{< cloudinary_img src="assets/post-img/Pillola_Fornelli_Scheda_Tecninca_in_text_fapvao">}}

Leggiamo che il fornello più grande ha una potenza di 3kW ed un consumo nominale di gas pari a 286 litri all’ora (al massimo dell’erogazione). Quindi 10,69 kWh diviso 1000 litri e moltiplicato per 286 litri/ora, fa “magicamente” 3,05: i nostri 3kW di potenza nominale. 

La scheda tecnica ci dice anche che la potenza dello stesso fuoco, con fiamma regolata al minimo, è di 0,7 kW. Facendo la proporzione, questo significa un consumo di 95 litri di gas all’ora, ovvero che **la differenza tra erogazione massima e minima è di circa 4 volte**.

Da buoni Italiani, prendiamo nuovamente come riferimento l’atto più comune nelle nostre cucine, già argomento di varie pillole: la cottura di 200 grammi di pasta in 2 litri di acqua). 

Per portare ad ebollizione 2 litri di acqua con un fuoco da 3 kW occorrono 10 minuti (vedi la pillola [“Linguine alla Parisi”](https://www.resconda.it/articles/la-pasta-alla-parisi-1/), si parlava di 5 min ma con fuoco di 6 kW… la fisica è una gran bella cosa\!), il che comporta un consumo di 0,5 kWh.  

Buttata la pasta si potrebbe abbassare il fuoco, in modo da mantenere l’acqua a temperatura costante ma in modo meno vivace (a quel punto la temperatura dell’acqua non potrà più variare al variare della potenza della fiamma: a livello del mare l’acqua bolle sempre e comunque a 100 C° o giù di lì, che le bolle siano grandi o piccole, vivaci o distratte…), ma ipotizziamo di lasciare la valvola del fornello aperta al massimo per tutti i 10 minuti di cottura della pasta: questo comporta arrivare a consumare 1 kWh di energia per la sola cottura. 

Abbassando la fiamma al minimo al momento dell'ebollizione invece si ridurrebbe il consumo di energia per la cottura della pasta da 0,5 a 0,12 kWh (ca. 5 volte meno), con un e-costo complessivo di 0,62 kWh. 

Capita inoltre spesso di non accorgersi subito che l’acqua abbia raggiunto il punto di ebollizione: **ogni minuto che lasciamo l’acqua bollire a fuoco alto stiamo sprecando 25 Wh.**

Altre variabili che contribuiscono al tempo di riscaldamento sono **il coperchio** sulla pentola, che come già detto **riduce il tempo di ebollizione di circa il 10%**. 

Fatte queste premesse vediamo ora insieme il risultato, confrontando questo scenario con la cottura a induzione (spoiler: più efficiente):
{{< cloudinary_img src="assets/post-img/Gasinduzione">}}

E se siete intenzionati a ridurre ancora di più il consumo di energia ai fornelli, guardate quanto si risparmia realmente con la [pentola a pressione](https://www.resconda.it/articles/consumare-un-decimo-con-la-pentola-a-pressione/)!
