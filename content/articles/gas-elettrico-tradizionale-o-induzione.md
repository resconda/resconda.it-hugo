---
tags:
  - cucina
  - food
  - sostenibilità
  - efficienza energetica
  - casa
date: '2023-06-04'
title: 'Gas, elettrico tradizionale o induzione?'
classes: 
- Wh
summary: |
  Da un punto di vista energetico ha senso optare per le piastre ad induzione al posto dei fornelli a gas o delle piastre elettriche tradizionali? Quanta energia consumano realmente?
cover_image:
  src: assets/post-img/piqsels.com-id-zbqtj_psfhiy
---

Come [anticipato](/articles/la-pasta-alla-parisi-1/) riprendiamo il tema "energia in cucina", per vedere se la tecnologia può darci una mano a ridurre il budget energetico.

Sul funzionamento del fornello a gas non c'è molto da spiegare, le piastre elettriche tradizionali funzionano per il noto principio di resistività elettrica dei materiali mentre meno noto è il sistema di funzionamento della piastra induzione[^1].

La piastra a induzione ha due vantaggi immediati:

1.  si scalda solo la pentola e non ci sono dispersioni di calore nell'aria, come ad esempio accade con il gas;
2.  risulta più sicuro (meno possibilità di scottarsi e di incendi) e "salutare" (venendo meno la combustione, l'ambiente domestico ne beneficia con meno scarti potenzialmente nocivi, quali ad esempio il biossido di azoto).

In [questo articolo](https://www.qualenergia.it/articoli/piano-cottura-induzione-passaggio-alla-portata-di-tanti/) di *qualenergia* trovate una esaustiva lista di pro e contro.

Noi ci limitiamo al dato più immediato: l'efficienza energetica. Come [analizzato da EPRI](https://www.aceee.org/files/proceedings/2014/data/papers/9-702.pdf) (istituto di ricerca sull'energia elettrica della California Energy Commission), l'efficienza di un sistema a induzione è tipicamente doppia rispetto al fornello a gas.  
Se prendiamo quindi un fattore x2 per l'efficienza, l'energia alla fonte necessaria a bollire la stessa quantità di acqua sarà la metà. Considerando il piatto di pasta da cui siamo partiti, la cottura a induzione richiederà la metà dell'energia: 0.31kWh con metodo tradizionale (invece di 0.61), 0.25kWh con metodo _"Parisi"_ (invece di 0.50).  
Il risparmio relativo tra le due tecniche di cottura rimane, chiaramente, invariato (-18% con il metodo Parisi). 

Stiamo considerando solo il risparmio di energia sul processo di cottura, tuttavia ogni oggetto porta con sé dell'energia "*embedded*" che, per via del maggior numero e complessità di componenti, sarà quasi certamente più alta per la cucina a induzione rispetto al fornello a gas tradizionale. A questo *e-costo* si aggiunge il fatto che la durata di una piastra a induzione è inferiore rispetto al fornello tradizionale (vedi articolo di *qualenergia*).

Visti quindi i vantaggi, perché tutte le nuove cucine non vengono dotate di un piano a induzione? Ciò che ancora fa pendere l'ago della bilancia verso il gas sono i maggiori costi del kWh elettrico rispetto a quello del gas e soprattutto l\'infrastruttura: oltre al costo dell'elettrodomestico in sé - ancora oggi circa doppio rispetto all'equivalente a gas - anche il passaggio a un contratto/contatore con potenza nominale più alta (ed il tempo necessario al gestore della rete per la trasformazione, che talvolta richiede mesi...).


[^1]: La tecnologia delle piastre ad induzione si basa su uno dei principi fondamentali dell'elettromagnetismo, ovvero la seconda equazione di Maxwell anche nota come legge di Faraday: sottoponendo un oggetto conduttore (metallico) a un campo magnetico variabile è possibile generare all'interno del materiale una corrente elettrica. Per un'altra proprietà fondamentale, la più ben nota legge di Joule, questa corrente genera calore e quindi riscalda, potenzialmente anche molto, il materiale attraversato, nel nostro caso la pentola in cui cuocere la pasta.
