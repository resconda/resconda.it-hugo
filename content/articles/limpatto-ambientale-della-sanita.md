---
title: "L’impatto ambientale della sanità"
date: 2025-10-10
tags:
- ospedali
- sanità
- monouso
summary: "Quando si parla di impatto ambientale si pensa solitamente alla mobilità e alla climatizzazione degli edifici. Tuttavia sono molti i settori legati alla produzione di beni e servizi che impattano sull’ambiente. Uno in particolare sfugge tradizionalmente al radar dell’attenzione ambientalista: la sanità."
# cover_image:
#  src: assets/post-img/
#  caption: 
classes:
- GWh
---

Quando si parla di impatto ambientale delle persone si pensa solitamente alla mobilità (l’auto inquina e quindi occorre sostituirla con una nuova) e alla climatizzazione degli edifici (Il riscaldamento costa quindi occorre coibentare la casa e cambiare i serramenti). Sono i casi in cui la tutela dell’ambiente va più comodamente d’accordo con le esigenze dell’economia e l’obiettivo statale di aumentare la spesa pubblica e privata per alimentare le proprie casse bisognose.   
Tuttavia anche l’acquisizione di altri tipi di beni da parte delle persone pesa sull’ambiente – in pari misura se non talvolta anche di più. Tra questi il cibo, le bevande o i detergenti (su questi settori si è concentrata fino ad ora l’[App Suasì](https://suasi.it/) di Resconda per il consumo ambientalmente consapevole). Ma anche servizi hanno un impatto ambientale. L’Information Technology ad esempio, ma non solo: uno che è notoriamente **trascurato sotto questo profilo è la sanità.**  
Secondo [un rapporto IRES](https://www.ires.piemonte.it/images/Ricerca/Sanita_edilizia/materiali/IRES_Report_Energia%202018.pdf), nel 2017 le strutture sanitarie della Regione Piemonte hanno consumato circa 1.471 GWh, suddivisi più o meno a metà tra energia termica (riscaldamento) ed elettrica (climatizzazione, illuminazione e servizi). Considerando l’intera popolazione del Piemonte (circa 4,3 milioni di abitanti) **fa 340 kWh a persona**. Non poco. Oltre ai costi energetici legati alle utenze, occorre inoltre aggiungere l’e-costo delle forniture ospedaliere (l’energia incorporata in tutti i beni e servizi acquisiti dalle strutture ed erogate ai pazienti), la mobilità indotta ed il costo ambientale dei rifiuti, che comprendono sia i rifiuti “speciali” sia quelli ordinari.   
Sul tema dei rifiuti non abbiamo trovato dati: ci sono diversi studi sui rifiuti ospedalieri speciali ma non siamo riusciti a scoprire quanti rifiuti produce in generale la sanità piemontese (o nazionale). Quel che è certo è che negli ultimi anni sono significativamente aumentati, a causa dell’impiego sempre più ampio di prodotti monouso. Attrezzatura operatoria, camici, lenzuola ed in generale ogni dispositivo, oggetto, strumento o supporto idoneo, è stato negli anni convertito al monouso, essenzialmente per ragioni di costo e rapidità di utilizzo e smaltimento.   
Allo stesso tempo si è affermato un uso crescente di materie plastiche nei prodotti monouso (tessili e non), senza peraltro che sia stato strutturato un servizio di riciclaggio ad hoc (che sappiamo essere di utilità relativa, ma comunque meglio di niente).   
In sintesi: gli ospedali producono montagne di rifiuti e consumano enormi quantità di energia senza che – di norma – gli effetti sull’ambiente di questa prassi siano oggetto di una qualche forma di monitoraggio e contenimento. Inoltre la logica puramente economica di contenimento dei costi operativi delle strutture – specialmente in una prospettiva di breve periodo – raramente ha ricadute positive sul piano ambientale, anzi: la scelta del monouso spesso discende proprio da tali esigenze.   
Qualcuno comincia in realtà a farci attenzione: nel Congresso Secec (European Society for Surgery of the Shoulder and Elbow) del settembre scorso una ricercatrice ha fornito alcuni interessanti dati sulla produzione di rifiuti (e relative emissioni di {{< CO2 >}}) connessi all’inserimento di diverse protesi articolari, che qui riportiamo:  

{{< cloudinary_img src="assets/post-img/secec_ibrnws" >}}

Ma se anche c’è chi mostra interesse al tema e a dispetto delle molte chiacchiere al riguardo, nei fatti la tutela dell’ambiente resta sostanzialmente esclusa dalle priorità del SSN.
    