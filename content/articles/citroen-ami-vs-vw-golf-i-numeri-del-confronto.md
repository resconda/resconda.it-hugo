---
title: "Citroen AMI vs. VW Golf: i numeri del confronto"
date: 2025-03-10
tags:
- Automobili
- EV
- Inquinamento
summary: "Nel dibattito tra mobilità elettrica e auto scoppiettanti “della tradizione” l’impatto ambientale gioca un ruolo fondamentale. Facciamo un confronto tra due veicoli non proprio analoghi per prestazioni ma entrambi in giro per le nostre città."
cover_image:
 src: assets/post-img/amigolg_lyncq2
#  caption: 
classes:
- MWh
---

Torniamo a parlare di veicoli elettrici (vedi, tra i vari post, [questo](https://resconda.it/articles/veicoli-elettrici-quale-impatto-ambientale/)). Qual è il costo energetico reale di un (piccolo) veicolo elettrico confrontato con quello di un normale veicolo con il motore a scoppio “della tradizione”?   
A rigor di logica non potremmo confrontare una Citroen Ami (o una Fiat Topolino o Opel Rocks che, dal nostro punto di vista, si equivalgono) con una Volkswagen Golf, poiché le prime sono, a norma di legge, dei “quadricicli elettrici” mentre la seconda un’automobile. Inoltre le prime non hanno tutte le caratteristiche e le performance della seconda. Sta di fatto tuttavia che le troviamo sempre più spesso affiancate al semaforo a fare esattamente la stessa cosa: permettere ad una persona di spostarsi da una parte all’altra della città. Quindi confrontiamole pure, anche per cominciare a fare chiarezza su alcune obiezioni normalmente mosse ai veicoli elettrici, in particolare la più sent(r)ita: *anche queste inquinano, emettendo gas climalteranti, solo che non li vediamo perchè escono dalle ciminiere delle centrali elettriche invece che dal tubo di scappamento*...  
L’obiezione è, come spesso accade, allo stesso tempo fondata e fuorviante. È infatti fondata poiché l’energia elettrica utilizzata dai veicoli elettrici viene prelevata dalla rete nazionale che è alimentata in parte da centrali a combustione (prevalentemente di gas metano). È fuorviante perché non tiene conto delle differenze nelle quantità delle emissioni: quelle di un veicolo elettrico sono molto più basse rispetto ad un veicolo a motore a scoppio. Infatti, non solo circa il 40% dell’energia elettrica prelevata dalla rete proviene da fonti rinnovabili, ma le centrali a gas \- che producono il restante 60% di energia \- hanno un efficienza media intorno al 52% ([dati ISPRA](https://www.isprambiente.gov.it/files2024/pubblicazioni/rapporti/r404-2024.pdf)) contro il rendimento del 27% di un motore a benzina (37% per un motore diesel, secondo [questo paper](https://www.researchgate.net/publication/344860096_Comparison_of_the_Overall_Energy_Efficiency_for_Internal_Combustion_Engine_Vehicles_and_Electric_Vehicles)).   
Il che significa, per tornare al nostro confronto tra Citroen AMI e VW Golf (modello VIII 1.5 TSI), che per fare un chilometro **la prima utilizza** (considerando l’energia incorporata nel gas bruciato nelle centrali termoelettriche) **circa 120Wh**, di cui 94Wh da combustibili fossili, mentre **la seconda usa circa 550 Wh**, interamente da combustibili fossili. **Quindi no, non è esattamente la stessa cosa.**

Certo è che l’energia incorporata in un veicolo elettrico è più grande di quella di un veicolo a motore a scoppio (vedi il post menzionato sopra). Teniamo quindi conto di questo aspetto e consideriamo l’intero ciclo di vita dei due veicoli, diciamo di 200.000 km: considerando l’energia incorporata (CED) nei due veicoli e la manutenzione annua **il costo energetico complessivo della AMI risulta nell’arco della sua “esistenza” pari a 61 MWh (di cui 40 MWh da combustibili fossili), contro  167 MWh della Golf (di cui  144 da combustibili fossili). Circa 3 volte tanto.**

Queste le ipotesi considerate:  

{{< cloudinary_img src="assets/post-img/dettaglio-golf_uqsrpz" >}}
{{< cloudinary_img src="assets/post-img/dettaglio-ami_x4agvf" >}}
{{< cloudinary_img src="assets/post-img/ced-golf_fm0frg" >}}
{{< cloudinary_img src="assets/post-img/ced-ami_k5d8o2" >}}

E queste le fonti dati:

- <https://ris.utwente.nl/ws/portalfiles/portal/189571307/10.1016_j.procir.2019.01.099.pdf>
- <https://www.wgtn.ac.nz/architecture/centres/cbpr/resources/pdfs/ee-coefficients.pdf>
- <https://www.citroen.it/content/dam/citroen/italy/b2c/pricelist/november/LEAFLET_CARATTERISTICHE_TECNICHE_con_TONIC_e_NEW_BATTERY.pdf>