---
title: "Luna Rossa e i *cyclor*, le barche a vela con i pedali"
date: 2024-12-05
tags:
- Vela   
- Ciclismo  
- Energia  
- Sport
summary: "In barca a vela oggi si pedala. Nell’ultima generazione di imbarcazioni dell'America's Cup i “vecchi” *grinder* sono stati rimpiazzati da veri e propri ciclisti. Quanta energia viene prodotta durante una regata? "
cover_image:
 src: "assets/post-img/DALL_E_2024-12-04_12.47.52_-_A_whimsical_and_cartoonish_scene_featuring_an_America_s_Cup_sailboat_Luna_Rossa_being_humorously_tugged_by_a_cyclist._The_cyclist_is_on_a_road_bike_xyzjh4"
#  caption: 
classes:
- kWh
---

La America’s Cup è la gara velistica più seguita al mondo (insieme alle gare preparatorie *Luis Vitton* e *Prada Cup*), con un interesse crescente negli ultimi anni. Le imbarcazioni applicano regolarmente innovazioni tecnologiche e, tra le novità più interessanti \- oltre all’utilizzo avanzato dei foil e delle paurose velocità che queste imbarcazioni riescono a raggiungere (100+ kmh\!) \- ci sono loro: i “*cyclors*”. 

*Cyclor* è il termine usato per rappresentare la fusione del ciclista e del “*sailor*” (marinaio). Le vele vengono spiegate e ammainate grazie alla gestione di sistemi oleopneumatici.  
A bordo delle imbarcazioni di America’s Cup ci sono 4 *cyclors* per ogni equipaggio, cioè metà delle persone a bordo. Timonieri e *trimmer* completano la squadra.  

I *cyclor* hanno il compito di produrre sufficiente potenza, sufficiente “wattaggio”, per alimentare le manovre necessarie nelle varie fasi di gara. Wattaggio in questo caso è il termine ufficiale normalmente in uso, il mondo del ciclismo infatti ci è amico ed è ormai  frequente leggere nelle grafiche i Watt sprigionati dai vari Pogacar, Van der Poel o Filippo Ganna. 

Con l’avvento dei *cyclor* il discorso è il medesimo, ma la domanda è: quanta potenza e quanta energia viene prodotta dai *cyclor* durante una regata?   
In questa [intervista](https://www.youtube.com/watch?v=aeRaN_4okcs&t=2s) Paolo Simion, ciclista con diversi Giri d'Italia alle spalle e ora cyclor per il team Italiano di Luna Rossa, fornisce dei dati su cui lavorare. 

Ciclisticamente il momento più duro (e tatticamente cruciale) è la preparazione alla partenza: la barca deve oltrepassare la linea nel momento giusto, con la giusta direzione e velocità. Per poter fare ciò vengono fatte numerose manovre nei minuti prima della partenza, rese possibili dai sistemi idraulici che devono essere pronti, carichi e reattivi. Questo per il *cyclor* si traduce in una sola cosa: pedalare\! 

Simion nell’intervista parla di 550W medi mantenuti per 3 minuti durante il pre start, del mantenimento di circa 400W per l’intera regata (che dura mediamente 30 minuti) e di **potenze di picco per alcune manovre di 1500W\!**

Possiamo quindi sovrastimare una media di 500W per 30 minuti (probabilmente qualcosa meno). Moltiplicato per i 4 *cyclor* arriviamo a 2000W medi in circa 30 minuti di competizione, ovvero ad **una produzione/consumo di energia** per imbarcazione **di un solo kWh.** Nemmeno sufficiente nella nostra vita quotidiana per fare una [doccia calda](https://resconda.it/articles/rescoprire-lacqua-calda/) (ma abbastanza per cucinare un [piatto di pasta](https://resconda.it/articles/la-pasta-alla-parisi-1/)). 

Anche questa volta, le impressionanti prestazioni fisiche degli atleti diventano trascurabili (e lo sono…) quando vengono rapportate al mondo dell’energia e dei suoi ordini di grandezza. Un tema questo che abbiamo già trattato nella [pillola](https://resconda.it/articles/autoprodurre-l-elettricita/) di Robert, ciclista di pista professionista che arriva a 600W in lotta contro un tostapane, o in [quest’altra](https://resconda.it/articles/teatro-a-pedali/) dove si cercava di alimentare eventi culturali con una platea di ciclisti amatoriali. 

#
    