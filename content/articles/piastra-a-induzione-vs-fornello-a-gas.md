---
tags:
  - cucina
  - food
  - sostenibilità
  - efficienza energetica
  - casa
date: '2023-06-04'
title: 'Piastra a induzione vs. fornello a gas'
classes: 
- wh
summary: |
  Con i rincari delle bollette di luce e soprattutto di gas, è tornata in auge la discussione su cosa convenga di più, in termini economici, tra una tradizionale cucina a gas e una moderna piastra a induzione. Ma quella che costa meno sarà anche la meno energivora? 
cover_image:
  src: assets/post-img/piqsels.com-id-zbqtj_psfhiy
---

Come promesso in una [precedente](/articles/la-pasta-alla-parisi-1/) pillola, vogliamo continuare sul tema "energia in cucina" e vedere se la tecnologia può darci una mano a intaccare meno il nostro budget energetico quando siamo "ai fornelli". 

Sul funzionamento del fornello a gas non c'è molto da spiegare. Ma come funziona invece la piastra a induzione? La [tecnologia](https://it.m.wikipedia.org/wiki/Fornello_a_induzione) si basa su uno dei principi fondamentali dell'elettromagnetismo, ovvero la seconda equazione di Maxwell anche nota come legge di Faraday: sottoponendo un oggetto conduttore (metallico) a un campo magnetico variabile è possibile generare all'interno del materiale una corrente elettrica. Per un'altra proprietà fondamentale, la più ben nota legge di Joule, questa corrente genera calore e quindi riscalda, potenzialmente anche molto, il materiale attraversato, nel nostro caso la pentola in cui cuocere la pasta. 
Questo meccanismo apparentemente complicato racchiude però due vantaggi immediati:
1. Solo l'oggetto metallico attraversato dal campo magnetico ne può assorbire l'energia, trasformandola infine in calore. Non ci sono quindi dispersioni nell'aria, come ad esempio accade per la combustione della fiamma (ovviamente la pentola calda cede parte del suo calore all'aria, ma questo accade in entrambi gli scenari). 
2. Oltre ai vantaggi in termini di efficienza legati a quanto sopra, il sistema a induzione risulta più sicuro (meno possibilità di scottarsi e di incendi) e "salutare": venendo meno la combustione, l'ambiente domestico ne beneficia con meno scarti potenzialmente nocivi, quali ad esempio il biossido di azoto (NO2).

Rimandiamo a questo bell'[articolo di qualenergia](https://www.qualenergia.it/articoli/piano-cottura-induzione-passaggio-alla-portata-di-tanti/) una esaustiva lista di pro e contro. 
 
Visti gli innegabili vantaggi, perché tutte le nuove cucine non vengono dotate di un piano a induzione? 
Probabilmente in alcuni paesi europei  la diffusione dei sistemi a induzione è stata più rapida che in Italia. Senza entrare nel merito di considerazioni socio-economiche, è evidente che, con gli attuali prezzi di gas e di luce, per gli italiani non sia così scontato quale dei due sistemi sia più conveniente. 
Come al solito noi ci concentriamo sull'energia e partiamo dal dato più immediato e schiacciante: l'efficienza energetica. Come [analizzato](https://www.aceee.org/files/proceedings/2014/data/papers/9-702.pdf) ad esempio dal EPRI (istituto di ricerca sull'energia elettrica della California Energy Commission ), **l'efficienza di un sistema a induzione è tipicamente doppia rispetto a quella del fornello a gas**. Molte delle considerazioni finali dell'articolo, pubblicato nel 2014, potrebbero essere un po' obsolete, ma i valori di efficienza delle piastre a induzione non dovrebbero essere cambiati drammaticamente, al più sono leggermente migliorati. 

Se prendiamo quindi un fattore x2 per l'efficienza, l'energia alla fonte necessaria a bollire la stessa quantità di acqua sarà la metà. Considerando il piatto di pasta da cui siamo partiti, la cottura a induzione richiederà la metà dell'energia: 0.31kWh con metodo tradizionale (invece di 0.61), 0.25kWh con metodo _"Parisi"_ (invece di 0.50).  
Il risparmio relativo tra le due tecniche di cottura rimane, chiaramente, invariato (-18% con il metodo Parisi). 

Stiamo considerando solo la parte di "vita operativa" dell'oggetto piastra a induzione e il risparmio di energia sul singolo processo di cottura. Come già i nostri lettori sanno, ogni oggetto porta con sé dell'energia "embedded" che, per via del maggior numero e complessità di componenti, sarà quasi certamente più alta per la cucina a induzione rispetto al fornello a gas tradizionale. A questo si aggiunge che l'aspettativa di vita della piastra a induzione è probabilmente un po' inferiore rispetto al fornello tradizionale (vedi articolo di qualenergia). 

Ma ciò che ancora fa pendere l'ago della bilancia verso il gas quando si installa una nuova cucina in Italia è [probabilmente](https://www.acea.it/guide/consumi-piastre-induzione) la forzata agevolazione nell'uso del combustibile gas metano rispetto alla scelta di migrare verso l'elettrico, ostacolata dai maggiori costi non solo di bolletta, in termini di euro/kwh, ma anche di infrastruttura: oltre al costo dell'elettrodomestico in sé, ancora oggi importante ma forse destinato a scendere, il passaggio a contratto/contatore con potenza nominale più alta incide ancora molto sulla scelta di adottare o meno questa tecnologia. 

